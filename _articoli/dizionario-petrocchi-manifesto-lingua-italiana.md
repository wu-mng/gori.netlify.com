---
title: 'Il Dizionario di Petrocchi'
subtitle: 'Un manifesto per l&#39;unità della lingua italiana'
image: 'Policarpo_Petrocchi.jpg'
date: '2006-06-23'
modified_time: '2013-02-11T01:18:15.171-08:00'
web: 
- https://historiablogoriarchiviosplinder-cog.blogspot.com/2012/01/policarpo-petrocchi-storia-di-un.html
tags:
---

Un vocabolario, fra Ottocento e Novecento, ebbe notorietà, diffusione e prestigio superiori a quello che (solo per fare un esempio fra tanti) può avere oggi l&#39;ottimo e notissimo _Devoto-Oli_. 

Il _Novo dizionario universale della lingua italiana_ del pistoiese Policarpo Petrocchi, pubblicato dai Fratelli Treves di Milano, uscì a dispense fra il 1884 e il 1890 fu poi raccolto nei due volumi del 1887 e del 1891 e ristampato più volte fino al 1931. 

Affiancato da varie edizioni minori e da un vastissimo corredo di grammatiche, antologie e testi scolastici, ugualmente scritti dall&#39;infaticabile Petrocchi ed indirizzati ad un&#39;utenza diversificata, il _Novo dizionario_ fu  - come ricordò Luciano Bruschi, autore del fondamentale _Policarpo Petrocchi. Un tempo, un uomo_ – «per oltre mezzo secolo il vocabolario più diffuso in Italia e molto ricercato dagli stranieri … perché, utilmente, dà l&#39;indicazione esatta della pronuncia, separando nettamente la lingua viva dalla lingua morta ed è infine, ricchissimo di esempi raccolti dallo stesso autore». 

Di quest&#39; opera considerata per lungo tempo il vocabolario della lingua italiana per antonomasia, ancora nel 1952, veniva scritto che «non vi è italiano, anche di modesta cultura, che non conosca ed adoperi anche oggi col massimo profitto il Dizionario Universale di Policarpo Petrocchi». Lo scopo del _Novo Dizionario_ era quello, cominciando fin dai banchi della scuola elementare, di unificare linguisticamente un Paese scarsamente alfabetizzato e talmente diviso dai dialetti che, ad esempio, i numerosissimi emigrati liguri e campani, presenti fin da fine Ottocento in Argentina, riuscivano ad intendersi bene fra loro solo parlando in castigliano.

L&#39;autore da uomo del Risorgimento e convinto seguace delle teorie manzoniane, aveva, infatti, scritto: «Attenendoci ad una sola misura, stando a una sola parlata, faremo come tanti bravi soldati intorno a una sola bandiera: forti e uniti combatteremo da forti; faremo finalmente un vocabolario, una grammatica sola, chiara, facile anche per gli stranieri che trovan tanto indigesta la nostra lingua: noi tutti allora ci piglieremo più amore e non ci avverrà più di scambiare quelli del nostro paese per inglesi e tedeschi». 

Ancora oggi l&#39;opera del Petrocchi, esaurito il suo compito pedagogico, resta la testimonianza più viva e più ricca dell&#39;uso del fiorentino (e del toscano) parlato tardo ottocentesco; ma Petrocchi non si limitò a quest&#39;impresa ed alla sua nota e vasta produzione di letteratura per la scuola. Sempre instancabile lavoratore, anche quando dagli anni Novanta in poi la sua salute cominciò a vacillare, fu brillante conferenziere in prestigiosi circoli culturali, autore di una notevole produzione letteraria e saggistica della quale ci limitiamo qui a ricordare un&#39;ottima traduzione dell&#39;_Assomoir_ di Zola, elogiata dallo stesso autore, il libro di novelle _Nei boschi incantati_, il volume _Fiori di campo. Letture toscane_, la commedia _I Vespri_, un saggio contro l&#39;impresa coloniale italiana in Africa, alcune poesie, altri saggi critici sul teatro popolare, sulla letteratura ed in particolare sul Manzoni e sul Carducci, che di Petrocchi fu sempre amico malgrado nel 1895 avvenisse un memorabile scontro fra i due. 

Pistoiese di montagna, Policarpo Petrocchi nacque nel piccolo e suggestivo borgo di Castello di Cireglio  il 16 marzo 1852 da Luigi di Francesco e da Carolina Geri. Di famiglia non povera per quei tempi, ma nemmeno benestante, Policarpo fu mandato in città presso lo zio prete a studiare da esterno al locale Seminario. Il ragazzo, intelligente e sensibile, abituato alla libertà agreste, ricordò sempre con amarezza la permanenza cittadina in casa dello zio autoritario,  con una zia zitella e frustata e la nonna rustica, anche gli studi non furono brillanti sebbene il livello dell&#39;insegnamento fosse più che dignitoso. 

Nel 1869 il giovane Policarpo s&#39;innamora di quella che sarà poi la donna della sua vita Clementina Biagini, figlia di un noto medico pistoiese e destinata al matrimonio col benestante notaio Arcangeli dal quale successivamente si separerà. Sempre nelle stesso anno abbandona Pistoia e si reca a Martinengo, nei pressi di Bergamo, per insegnare italiano in un collegio fondato da un monsignore  amico dello zio prete. 

L&#39;anno successivo troviamo Petrocchi ad insegnare a Torino presso l&#39;Istituto del prof. Lanza. Iniziò così l&#39;altra sua fondamentale attività, l&#39;insegnamento, che svolse sempre con passione, sia come precettore presso privati, sia in varie scuole d&#39;Italia, ma soprattutto al Collegio militare di Milano (poi trasferito a Roma) dove così lo ricordava il Maresciallo d&#39;Italia Enrico Caviglia, già suo allievo: «Fra i miei insegnanti egli ha lasciato nella mia memoria, nella mia anima l&#39;impronta più profonda ... ci apprese ad amare i nostri grandi poeti antichi e moderni ...Faceva il suo dovere d&#39;insegnante con la coscienza scrupolosa di un apostolo, e nello stesso tempo , per la sua natura franca e leale ci_ _apprese ad esprimere apertamente le nostre idee ed a giudicare con libera mente gli uomini e con spirito critico le idee». 

Di quest&#39;indole Petrocchi diede più volte personalmente viva testimonianza come ad esempio nel 1899 quando, vinto il Premio Siccardi con il libro pacifista _La Guerre,_ trovò coerente presentare le dimissioni (subito respinte) dalla cattedra che aveva al Collegio militare;  tra l&#39;altro, con la somma del premio,  fece poi lastricare la piazza di Castello di Cireglio. L&#39;amore per Castello, testimoniato dall&#39;opera postuma _Il mio paese_, fu infatti costante in Petrocchi. Vi tornava da Milano e poi da Roma ogni estate, con la famiglia che diveniva via via sempre più numerosa, e nel 1880 vi fondò la Società Onore e Lavoro con lo scopo di dotare il borgo di quei servizi e di quelle infrastrutture necessarie che l&#39;amministrazione comunale di Pistoia non si decideva a fare. 

La gestione della cosa pubblica da parte di una classe dirigente pistoiese giudicata da Policarpo avida ed ottusa fu infatti uno dei suoi principali crucci tanto che nel 1901, lui che a Milano ed a Roma aveva frequentato personaggi del calibro di Filippo Turati o Enrico Ferri, non poté fare a meno di intervenire nelle vicende elettorali cittadine appoggiando, senza successo, lo schieramento dei 'partiti popolari' radicali, repubblicani, socialisti. 

In politica Petrocchi, dopo una giovanile ammirazione per Cavour e Vittorio Emanuele II, aveva infatti col tempo maturato idee repubblicane. Ciò era avvenuto soprattutto sulla scorta di un&#39;avversione totale per la persona e per la politica corrotta ed antipopolare in cui, dopo i trascorsi garibaldini e di 'sinistra', si era gettato il presidente del consiglio Crispi sostenuto dall&#39; «aiuto potente della compagine monarchica», mentre rimanevano costanti in Petrocchi la stima per Garibaldi e lo spirito fieramente anticlericale. 

L&#39;anticlericalismo di Petrocchi, che non fu mai né antireligioso né anticattolico, andava ben oltre il dato storico-politico risorgimentale di avversione al potere temporale, caratterizzandosi per i suoi connotati morali di critica ad un&#39;ipocrisia ecclesiastica il cui peso personalmente aveva già sperimentato in gioventù presso lo zio prete e con la quale si era poi scontrato per la vicenda della sua 'illegittima', ma solida unione con l&#39;amata Clementina Biagini dalla quale ebbe ben sei figli. 

E proprio circondato da quattro dei suoi figli e dagli affezionati compaesani, durante l&#39;annuale festa a Castello di Cireglio, lo raggiunse, il 25 agosto 1902, improvvisa la morte, stroncando un&#39;esistenza dedicata alla famiglia, al lavoro, allo studio, all&#39;onestà ed ad alti ideali.

_Carlo Onofrio Gori_


Sintesi degli articoli:

Carlo O. Gori, _Il Dizionario di Petrocchi, manifesto per l&#39;unità della lingua italiana. La vita e l&#39;opera del linguista e letterato nato 150 anni fa a Cireglio_, in «Microstoria», n. 24 (lug.-ago. 2002);

C.O. Gori, _Policarpo Petrocchi ammiratore di Garibaldi. Profilo del letterato pistoiese autore del Novo dizionario universale della lingua italiana_, in «Camicia rossa», n. 2-3 (mag.-ott. 2003);

Carlo O. Gori, _Le parole della tradizione ovvero Petrocchi digitale_, in «Storialocale», n. 6 (2005)

Carlo O. Gori, _Uno schietto pistoiese di montagna_, in «Vibanca informa», (gen.-mar. 2010)

vd. anche: A. Ottanelli, C.O. Gori (a cura di), _In onore di Policarpo Petrocchi. Atti del Convegno di studi_, Pistoia-Prato, Gli Ori, 2005. Testi di : Andrea Ottanelli, Giorgio Petracchi, Enrico Ghidetti, Paola Manni, Carlo O. Gori, Gianni A. Papini, Andrea Fusari, Gianluca Chelucci, Guido Petrocchi.
